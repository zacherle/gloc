---
layout: post
title:  "Vše se točí kolem gridu"
date:   2020-04-26 13:45:00 +0200
categories: []
---

Názvy základních programů z&nbsp;balíčku NonLinLoc (dále NLL) jako Vel2Grid, Grid2Time, Grid2GMT napovídají,
že základní datovou strukturou na vstupu a výstupu prohramů je *GRID*, tedy data vzorkovaná v&nbsp;pravidelné síti bodů.
Tuto datovou strukturu NLL používá k&nbsp;reprezentaci rychlostního modelu, časových polí šíření seismických vln,
hodnot hustot pravděpodobnosti a dalších fyzikálních veličin.

Pole fyzikálních hodnot ve vymezeném trojrozměrném prostoru se vzorkují v&nbsp;pravidelné síti, ve všech třech směrech
se stejným krokem (cartesian grid).
Vznikají tak objemná data, která se ukládají na disk jako binární soubory.
Tyto soubory si jednotlivé programy předávají z&nbsp;výstupu jednoho programu do vstupu následujícího.

{% include image.html url="/gloc/img/grid_img1.png"
  description="Obr. 1: Předávání vzorkovaných dat mezi programy." %}{: .center-image }


## Formát vzorkovaných dat

Data gridu se ukládají do dvojice souborů se shodným názvem a různou příponou:

1. binární soubor -- buffer, s&nbsp;příponou \*.buf   
   Obsahuje vzorky dat seřazené podle os z, y, x.
   Čísla jsou zpravidla ve formátu 4-byte float.   
   Původní dokumentace formátu [3D Grid Data buffer file](http://alomax.free.fr/nlloc/soft7.00/formats.html#_grid_buf_) 
2. textový soubor -- záhlaví, s&nbsp;příponou \*.hdr   
   Na jednom řádku popisuje rozměry sítě, počátek souřadnic, krok vzorkování a typ dat.   
   Původní dokumentace formátu [3D Grid Header file](http://alomax.free.fr/nlloc/soft7.00/formats.html#_grid_hdr_)

Používanější typy gridu podle fyzikální veličiny:

|typ gridu   | veličina        | jednotky | pozn      |
|:---------- |:--------------- |:-------- |:---------:|
|VELOCITY    | rychlost        | [km/sec] |           |
|SLOW_LEN    | pomalost\*rozměr| [sec]    |           |
|TIME        | čas             | [sec]    |3D grid    |
|TIME2D      | čas             | [sec]    |2D grid, 1D model|
|PROB_DENSITY| PDF             |          |           |
|MISFIT      | chybová funkce  | [sec]    |           |
|ANGLE       | úhel výstupu    |          |3D grid    |
|ANGLE2D     | úhel výstupu    |          |2D grid, 1D model|

## Prostorové určení dat

Obecně data zadaná v&nbsp;pravidelné síti se mohou vztahovat buď k&nbsp;uzlovým bodům sítě (point data)
a nebo k&nbsp;objemu jednotlivých buněk (cell data).
NLL kombinuje oba přístupy, u&nbsp;jednotlivých programů jsou odlišnosti v&nbsp;prostorovém určení dat.
Tyto odlišnosti potřebujeme znát, pokud data zadáváme nebo je potřebujeme použít mimo NLL.

Shodně u&nbsp;všech programů NLL záhlaví gridu popisuje souřadnice ve spojení s&nbsp;uzlovými body sítě:
 - rozměry sítě se zadávají v&nbsp;počtu uzlových bodů (tedy počet buněk + 1 pro každý rozměr),
 - souřadnice počátku sítě se vztahují k&nbsp;rohovému uzlovému bodu,
 - krok sítě se uvádí v&nbsp;jednotkách [km],
 - souřadný systém je levotočivý, pokud osa x míří k&nbsp;východu, potom osa y míří k&nbsp;severu a
   osa z&nbsp;míří do hloubky

Zavádějící může být skutečnost, že záhlaví gridu sice popisuje souřadnice vždy ve spojení
s&nbsp;uzlovými body sítě,
ale binární data se vztahují někdy k&nbsp;uzlovým bodům (časová pole šíření, typ TIME)
a jindy k&nbsp;objemu nebo středu buněk (rychlostní model, typ VELOCITY, SLOW_LEN).
Pokud máme vytvořit rychlostní model pro NLL, připisujeme k&nbsp;uzlovým bodům x, y, z&nbsp;hodnoty,
které přísluší ke středům buňky, tedy k&nbsp;bodům x+dx/2, y+dy/2, z+dz/2 (kde dx, dy, dz je krok sítě).
Zároveň je třeba počítat s&nbsp;tím, že hodnoty připsané k&nbsp;uzlovým bodům v&nbsp;posledních řadách se
zadávají jen formálně, aby byl zachován požadovaný formát dat a nebudou při výpočtech použity
(dummy values).

## Vzorkovací interval

Krok vzorkování záleží na tom, zda využijeme pro výpočet časových polí šíření seismických vln
program Grid2Time, který využívá metodu sítí autorů Podvin & Lecomte, Geophys.J.Intnl. 105, 271-284, 1991.
Tento algoritmus počítá v&nbsp;izometrické síti bodů a vyžaduje poměrně jemný krok sítě.
Grid rychlostního modelu na vstupu programu i vypočítaný grid časů šíření na výstupu programu musí mít stejné
rozměry a stejný krok sítě. I&nbsp;když naše informace o&nbsp;rychlostním modelu nejsou tak detailní,
vzorkovací interval by neměl přesáhnout 0,5 km.

Samotný lokační program NLLoc nemá tak přísné požadavky, krok sítě může být hrubší a síť nemusí být
nutně izometrická.
V&nbsp;případě NLLoc definováním sítě určíme jen to, v&nbsp;jakém prostoru a s&nbsp;jak jemným rozlišením budeme hledat
řešení lokace zemětřesení.
Je tedy možné postupovat i tak, že např. pro studii většího území nevyužijeme program Grid2Time, časy šíření
spočítáme pomocí programu TauP, použijeme zeměpisné souřadnice a hrubší síť s&nbsp;odlišným krokem pro horizontální
vzdálenost a pro hloubku.
